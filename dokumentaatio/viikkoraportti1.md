## Viikko 1

Edellisestä yrityksestä vähän viisastuneena olin tehnyt jonkin verran pohjatöitä valmiiksi ja aiheen valinta oli kohtalaisen helppoa. Aikaa edes pintapuoliseen algoritmeihin tutustumiseen meni silti edelleen runsaasti. Edellisen lisäksi ensimmäiset päivät ovat menneet lähinnä määrittelydokumentin kasaamiseen ja aiheen rajaamiseen. Ohjelman kirjoittamista en ole vielä aloittanut.

Seuraavaksi on tarkoitus luoda työkalut taulukoina annettavien x- ja y-koordinaattien muuttamiseksi etäisyysmatriisiksi, josta sitten aletaan kasata verkkoa algoritmeille jauhettavaksi. Näiden jälkeen alkaa algoritmien koodaus ja sen varmistaminen, että niiden antamat tulokset ovat luotettavia.

Olen jälleen kauppamatkustajan ongelmaan liittyviin algoritmeihin tutustuessani saanut hyviä muistutuksia siitä, että monissa laskennallisissa asioissa edelleenkin parhaan tuntuiset ratkaisut ovat jo vuosikymmeniä vanhoja juttuja ja NP-kovien ongelmien kohdalla laskentatehon tuhatkertaistaminenkin auttaa vain kosmeettisesti todella suurten laskentamäärien kohdalla.

Haasteita odotan edelleen sopivan käyttöliittymän kasaamisen kanssa ja saattaa myöskin olla, että olen rajannut turhan huolettomasti jotain olennaista pois tai haukannut liian ison palan algoritmikakusta. Vaihtoehtoisena algoritmivalintana Christofidesin algoritmille voisi olla unkarilainen algoritmi.

Aikaa ensimmäisellä viikolla algoritmeihin tutustumiseen, määrittelydokumentin kasaamiseen ja tutkittavan ongelman rajaamiseen sekä github-projektin aloittamiseen kului noin 9 tuntia.
